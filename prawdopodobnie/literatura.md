## Literatura

Při psaní této knihy mi nešlo o fakta a nejnovější poznatky,
ale spíš ukázat způsob myšlení a postupný vývoj a změny našich názorů, a snažil jsem se vymyslet
pokud možno něco úplně nového. Takže jsem se veškeré literatuře raději vyhýbal.
Přesto existuje několik knih, které zasluhují, abych je zde uvedl.
I když některé z nich jsem četl už hodně dávno, a některé jsem ani celé nepřečetl, měly na mne tak velký vliv,
že bez nich by patrně tato kniha vůbec nevznikla.

**Vitus B. Dröscher: Magie smyslů v říši zvířat**, ORBIS Praha, 1970 – kniha ukazující,
že jiní tvorové mohou vnímat svět úplně jinak než lidé. Při četbě jsem si poprvé uvědomil,
že kdybychom měli jiné smysly, měli bychom úplně jinou představu o světě.  

**Vladimír Vondráček, František Holub: Fantastické a Magické z hlediska psychiatrie**,
Praha, Avicenum – Zdravotnické nakladatelství 1972 – knihu jsem četl dost dávno,
hlavně mi z ní zůstal pocit, že je velmi těžké rozlišit mezi tím, co jsme skutečně vnímali
a tím, co jsme si vytvořili pouze v představách.  

**Ryszard Tadeusiewicz: W stronę uśmiechniętych maszyn**, Wydawnictwa „ALFA“,
Warszawa, 1989 – přístupně napsaná knížka, ve které jsem se poprvé setkal s problematikou neuronových sítí.

**Harry Collins, Trevor Pinch: GOLEM, czyli co trzeba wiedzieć o nauce**,
Wydawnictwo CiS, Warszawa 1998 – kniha, která ukazuje,
že vědecké experimenty nemusí vést k poznání pravdy, pokud nejsme schopni ustálit kriteria kompetencí experimentátorů.

**Robert Merle: Malevil** – kniha, která mě přesvědčila o relativitě morálních zásad.

**Gerard J. Milburn: Inżynieria kwantowa**, Prószyński i S-ka, Warszawa 1999 – kniha,
která přístupnou formou popisuje kvantové jevy a ukazuje příklady jejich praktického využití.
Moje první setkání s kvantovými počítači.  

**Stephen Wolfram: A New Kind of Science** – kniha, která na mne měla ohromný vliv, i když jsem ji nepřečetl.
Ale už sám název knihy a stručné recenze stačily k tomu, abych si vytvořil nový model světa,
který mi dokázal odpovědět na některé otázky, na které jsem dříve nemohl nalézt odpověď.

**Betty Edwards: RYSUNEK odkryj talent dzięki prawej półkuli mózgu**, Łódź 2007 – knížka o kreslení,
která ale také ukazuje, jak pracuje mozek a jak logické myšlení může překážet při některých činnostech.
