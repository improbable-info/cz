## Úvod

Všechno začalo jednoduchou otázkou:
Jestli se nám někdy povede naučit počítače myslet, jakou budou mít představu o světě?

Bude asi dost odlišná od naší. Ale bude jejich představa o světě horší než naše?
Jak vůbec to, co víme o světě, souvisí s tím, co kolem nás ve skutečnosti je?

Z jedné strany jsme omezeni svými smysly. Vnímáme pouze část elektromagnetického vlnění jako viditelné světlo,
část jako takzvané tepelné záření, ze kterého získáváme jen minimální množství informace.
Zvuky slyšíme pouze o určitém kmitočtu, máme mizerný čich a jen velmi nedokonalý hmat.
Nemáme žádné smysly na vnímání magnetizmu, radioaktivního záření a mnoho jiných,
které bychom teoreticky mohli mít. Úplně jinak bychom vnímali svět, kdybychom byli slepí a měli dokonalý čich.
Dokázali bychom sledovat dráhu pohybu i do minulosti a měli bychom pravděpodobně mnohem lepší představu o tom,
co je to prostoročas.

A úplně jinou představu o světě bychom měli, kdybychom byli milionkrát větší nebo menší,
rychlejší nebo pomalejší, kdybychom žili v moři nebo na kometě nebo někde úplně jinde.

Z druhé strany naše představa o světě je dána modelem světa, který jsme přijali od společnosti,
ve které jsme vyrůstali.

Je praktické mít model světa stabilní a shodný s jinými lidmi, se kterými žijeme.
Je ale nutné si uvědomit, že aby byl model stabilní, nemůže se moc často měnit.
Proto máme tendenci nové poznatky, které nejsou v souladu s naším světovým názorem,
buď ignorovat nebo zesměšňovat, prohlašovat za lež, podvod nebo jinak potlačovat.
Jsme přesvědčeni, že to my máme pravdu, ale kdybychom se narodili na druhé straně zeměkoule,
o pár století dříve nebo později, náš názor na svět by byl úplně jiný.
A též bychom si mysleli, že máme pravdu. 

Možná je všechno úplně jinak, než si myslíme.
Tato kniha si neklade za cíl vyřešit nějaké konkrétní problémy.
Snaží se pouze dát impuls k rozvoji vlastního myšlení při pokusu pochopit, jak by mohl myslet počítač.

Nevím, zda se nám někdy povede naučit počítače myslet, ale pokud se o to pokusíme,
můžeme pochopit nejen mnoho nového o světě, ale i o sobě.

## [I. Může počítač myslet?](rozdzial1)
